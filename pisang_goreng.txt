PISANG goreng menjadi makanan santai yang popular dinikmati pada waktu lapang, khususnya semasa minum petang. Sejak dahulu lagi, juadah ini menjadi pilihan masyarakat tempatan kerana keenakannya.

Makanan tradisional ini mengalami transformasi, seiring peredaran masa. Kini, pisang goreng turut dihidangkan bersama perisa tambahan seperti keju dan sos coklat yang mampu menambah kelazatannya.

Antara produk popular yang semakin diminati masa kini adalah pisang kejuk yang diusahakan seorang anak muda dari Terengganu. Pisang kejuk mempunyai keistimewaan tersendiri, menjadikannya bukan seperti goreng pisang biasa.

Pengasasnya, Nur Dalila Farhana Yusof, 28, telah mengusahakan perniagaan ini sejak setahun lalu.

Katanya, sehingga kini produknya mendapat maklum balas memberangsangkan daripada masyarakat tempatan.

“Antara kelebihan pisang goreng ini adalah tepungnya berkualiti dan mempunyai rasa tersendiri. Ini menjadikan pisang yang digoreng lebih rangup dan masih sedap dinikmati walaupun dihidang sejuk.

“Selain itu, pisang yang digoreng tidak terlalu berminyak walaupun ditambah dengan perisa. Ia amat sesuai dinikmati sesiapa sahaja termasuk mereka yang tidak menggemari makanan berminyak,” katanya.

Pisang kejuk tampil dengan 14 perisa menyelerakan termasuk beberapa jenis yang cukup laris di pasaran seperti butter scotch, chocolate crunch, rainbow dan oreo. Selain kelazatannya, pisang keju juga dijual dalam bentuk lunch box yang menarik dan praktikal. Rekaan kotak yang menarik menjadi simbol kepada jenama produk itu sendiri.

Nur Dalila berkata, kini pihaknya menerima tempahan dan permintaan tinggi daripada orang ramai. Dia amat gembira kerana produk yang dihasilkannya digemari dan mendapat maklum balas positif daripada masyarakat pelbagai latar bekalang.

“Ada yang menjadi pelanggan tetap dan sering singgah di cawangan kami di Terengganu hanya untuk menikmati produk ini. Pada masa sama, pihak kami turut menerima maklum balas daripada pelanggan di negara jiran yang menyatakan hasrat ingin mencuba produk ini,” katanya lagi.

Produk pisang kejuk boleh didapati di cawangannya yang terletak di Johor Bahru, Kuala Lumpur, Shah Alam, Kemaman, Seremban dan Kuala Terengganu. Maklumat lanjut boleh didapati melalui laman Facebook dan Instagram Pisang Kejuk.